---
layout: press
title: "Siria, il web si mobilita: Liberate Khartabil, La sua unica colpa è essere per Internet libero"
source: "la Republica.it"
link: http://www.repubblica.it/esteri/2012/12/19/news/bassel_khartabil-49093199/?ref=search
categories: [press]
---

<h1>Siria, il web si mobilita: "Liberate Khartabil, La sua unica colpa è essere per Internet libero"</h1>

<p>L'ingegnere elettornico di 31 anni, specializzato in software open source, è stato indicato da Foreign policy come uno dei "cento pensatori più influenti del mondo". E' stato arrestato a marzo a Damasco e da allora non se ne sa più nulla</p>

<p>di FRANCESCA CAFERRI</p>

<p>È stato scelto da poco dall'autorevole rivista Foreign policy come uno dei "cento pensatori più influenti del mondo". Ma questo forse lui neanche lo sa. Bassel Khartabil è stato arrestato a marzo a Damasco dalle forze di sicurezza del presidente Bashar al Assad e da allora resta in carcere. I motivi dell'arresto di questo ingegnere elettronico di 31 anni, di origini palestinesi, specializzato nello sviluppo di software open source non sono noti: alla famiglia e alla sua fidanzata - che avrebbe dovuto diventare sua moglie nell'aprile scorso - non è stato comunicato nulla.</p> 

<p>Quel che è certo è che da allora non gli è stato consentito ricevere visite e che da qualche giorno è stato trasferito in una prigione di massima sicurezza, nei pressi di Damasco, una struttura militare dove vengono custoditi i detenuti accusati di reati come il tradimento, dove è impossibile ricevere assistenza legale e molti dei prigionieri vengono mandati a morte.</p>

<p>Per la liberazione di Bassel da settimane è mobilitato il mondo della Rete: un sito internet è stato aperto con il suo nome dai suoi colleghi di Creative Commons, organizzazione no profit che si occupa di condivisione legale su Internet. Nei giorni scorsi hanno celebrato al Cairo i dieci anni dell'organizzazione, e registrato un video per chiedere la sua liberazione che sta circolando in tutto il mondo. Su Twitter è stato creato un hashtag #FREEBASSEL e un attivista al giorno, in ogni parte del mondo, digiunerà in uno sciopero della fame a catena per protestare contro il suo arresto. Ma nulla finora è servito per far avere notizie del giovane. "Bassel è una persona che da anni lavora per l'apertura della Rete: la sua unica colpa è stata quella di essere stato a favore di Internet libero", dice Donatella Della Ratta, capo di Creative Commons Arab World e animatrice insieme a un gruppo di amici stretti delle manifestazioni di solidarietà.</p>

<p>Nella motivazione con cui spiega perché ha scelto di inserirlo nella liste dei pensatori più influenti del mondo, accanto ad Aung San Suu Kii e Barack Obama, Foreign policy spiega che Bassel è "un giovane ingegnere le cui capacità hanno aiutato a inserire la Siria nel mondo di Internet e hanno aiutato a creare una comunità open-source in un Paese rimasto a lungo ai margini della cultura giovanile" e che è stato scelto "per il suo impegno in nome di una rivoluzione pacifica in Siria". Pochi giorni prima di scomparire Bassel aveva affidato a Twitter un messaggio: "Le persone che sono davvero in pericolo non lasciano mai il loro Paese. Sono in pericolo per un motivo, ed è quello stesso motivo che li spinge a rimanere".</p>
